# WooCommerce

WordPressiin on useita verkkokauppalisäosia, mutta WooCommerce on niistä suosituin ja se on oikeasti hyvä ja toimiva pienille ja keskisuurille verkkokaupoille. Sen on kehittänyt sama yhtiö, joka on kehittänyt WordPressin.

## Asennus

WooCommerce löytyy ilmaisena lisäosana WordPressin lisäosista. Ensin se ladataan sieltä ja sitten se voidaan ottaa käyttöön. Ennen asennusta sille pitää antaa muutamia tietoja, kuten sijaintimaa, verkkokaupan nimi sekä minkä tyyppisiä tuotteita verkkokaupassa myydään. 

Jos WooCommerce ei meinaa asentua, voit joutua deaktivoimaan joitakin muita lisäosia.

## Asetukset

Asennuksen jälkeen WooCommerce haluaa, että teet viisi eri vaihetta. 

Ensimmäisessä lisätään tuotteita. Tuotteelle pitää lisätä nimi, kuvaus ja hinta. Sille voi lisätä myös tuotekuvan, alennushinnan sekä joukon muita ominaisuuksia ja tietoja. Tarvittaessa voi lisätä myös tietoja varastotilanteesta, toimituksesta, liitetyistä tuotteista ja ominaisuuksista.

Sitten pitää valita kaupalle teema. Muun muassa käyttämämme Kadence ja Astra toimivat WooCommercen kanssa, mutta ne eivät ole ainoat vaihtoehdot.

Seuraavana täytyisi määrittää WooPayments eli WooCommercen oma maksusovellus. Sitä varten tarvitaan joukko tietoja, kuten tilinumero.

Jos olisimme tekemässä oikeaa verkkokauppaa ja odottaisimme isompaa myyntiä, seuraavaksi asettaisimme veroluokkia.

Lopuksi olisi mahdollista tehdä erilaisia myyntiä edistäviä toimenpiteitä.